<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <!-- 	Fonts by Matthew Butterick
                Non-exclusive and non-transferable font-license -->
                <link rel="stylesheet" type="text/css" media="all" href="../css/fonts.css">
                <!--	Buy your own font-license at https://practicaltypography.com -->
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Ingolfsland Sentrum</topic></title-block>
<figure class="full start"><img alt="Sentrumsbebyggelsen Ingolfsland 1914" src="../img/ingolfslandsentrum/sentrumsbebyggelsenIngolfslandjanuar1914.jpg"/>
<figcaption>Sentrumsbebyggelsen på Ingolfsland i januar 1914. Landhandleriet er under oppføring, det samme er et lite, privat laftebygg på andre siden av veien. </figcaption></figure>
<p>Sentrumsbebyggelsen skulle både inneha forretninger som solgte det meste av hva folk trengte i hverdagen og gi rom for boliger og fellesfunksjoner, samtidig som den skulle markere lokalsenteret for Ingolfsland på en passende måte. Slik forretningslokalene opprinnelig ble utformet ga de plass til ti ulike butikker eller utsalgssteder. En stor, offentlig park gjennomskåret av (gang?)veier var planlagt å ligge i tilknytning til sentrumsområdet, og det var også gjort plass til et religiøst forsamlingshus for Pinsemenigheten. </p>
<p>Ikke bare ble det oppført bygninger til ulike formål innenfor sentrumsbebyggelsen, ulike formål ble også kombinert innenfor den enkelte sentrumsbygningen. Forretningsgårdene ble utformet med butikker og kontorer i første etasje, mens det ble bygd boliger i etasjene over. Denne kombinasjonsbruken preger i stor grad boligenes utforming. Mens forretningslokalene hadde innganger og publikumshenvendelse mot Sam Eydes gate og Ingolfs gate, var kontorer og andre bakrom, samt ansatteinnganger og adkomster til boligene plassert på baksiden av byggene. Også i menighetshuset ble forsamlingsfunksjonen kombinert med rom for beboelse. Størrelsen og standarden på boligene i innenfor sentrumsområdet spente vidt - fra store leiligheter med full funksjonærstandard, til enkle værelser uten kjøkken/stue med felles wc plassert i kjelleren. </p>
<figure class="full start"><img alt="Kart over senterbebyggelsen på Ingolfsland" src="../img/ingolfslandsentrum/kartsenterbebyggelseingolfsland.jpg"/>
<figcaption>Senterbebyggelsen på Ingolfsland ligger samlet rundt krysset Sam Eydes gate og Ingolfs gate. På nordsiden av Sam Eydes fortsetter Ingolfs gate gjennom et parkområde. Kartet viser plasseringen av Lanhandleriet og «privat hus» for forretning og leiligheter. Betegnelsen «privat hus» sikter til at bygningen var en motsetning til landhandleriet som var oppført og drevet av Hydro.</figcaption></figure>


<p>Samtidige kilder viser hvordan bygningene i sentrumsområdet ble underlagt spesielt strenge krav til arkitektonisk kvalitet, der det ble lagt stor vekt på å føre opp standsmessige bygninger som understøttet det offentlig formålet. For de to forretningsgårdene beliggende på hver sin side av Ingolfsgate (Landhandleriet og hr. Sønstegaards hus), ble det sent brev til «Det kongelige departement for de offentlige arbeider» og søkt om dispensasjon fra «lov om bygningsvæsenet av 1896», for å kunne bygge takoppbygg som ikke er trukket 1 meter tilbake fra veggens ytterflate.</p>



<p>Områdene Ingolfsland og Tveito har navn fra eldre gårdsbruk som lå i dette området. Hydro sikret seg rettighetene til arealene, og i 1911 ble det avholdt en arkitektkonkurranse med tanke på å bygge ut områdene samlet og etter en helhetlig og overordnet plan. I tråd med «company town»-konseptet og samtidens nye tanker om samfunnsutvikling, ble området planlagt etter hagebyidealene og i stor grad utbygget med «Egne-hjem»-boliger.</p>
<p>I stedet for å utrope en vinner av arkitektkonkurransen, ble to av deltagerne gitt oppgaven om å samarbeide om den endelige utformingen. De to som fikk oppdraget var den privatpraktiserende og Oslo-baserte arkitekten Magnus Poulsson og en av Rjukan Byanlægs hovedarkitekter – den Rjukan-bosatte Bernt Keyser-Frölich. Det er ikke bevart noen konkurranseutkast som viser eksakt avgrensning av konkurranseområde eller hvordan de ulike forslagene var utformet. Studerer man den ferdige planen, kan man tydelig se to ulike tilnærmingsmåter til utforming og organisering av bebyggelsen. I tillegg til å lese dette som sporene etter to forskjellige konkurranseutkast som er flettet sammen – kan det sees som møtet mellom to arkitekter med ulikt særpreg som både har samarbeidet om det helhetlige grepet og preget hver sine delområder. </p>


<figure class="full start"><img alt="Kart over arkitektkonkurransen" src="../img/egnehjemogsingsing/kartarkitektkonkurransen.jpg"/>
<figcaption>Kart over resultatet av arkitektkonkurransen</figcaption></figure>

<p>Det området som ble bygget ut på grunnlag av arkitektkonkurransen framstår svært sammensatt og med stor grad av kompleksitet. I tillegg til det omfattende programmet som arkitektene skulle ivareta med tanke på å utforme boligtyper til ulike sosiale lag av befolkningen og sy dette sammen med fellesområder, senterbebyggelse og andre funksjoner i et overordnet byplangrep, finnes det innenfor delområdene også en stor variasjon i bebyggelsesstrukturer, boligformer og hustyper. I alt sitt mangfold, særpreg og kompleksitet utgjør dette delområdet en helt unik del av norsk samfunns- og arkitekturhistorie.</p>
<p>Den overordnede planen for området som arkitektene utarbeidet ble etappevis detaljplanlagt og utbygd, ettersom Hydro kjøpte opp nye landområder østover. I gamle dokumenter og plankart er det flere ganger referert til oppkjøp av landområder og gamle grenselinjer. Sammenligner man de gamle eiendomsgrensene med utbredelsen av bebyggelsestyper og bebyggelsesstrukturer, finner man også tydelige sammenhenger.
Grovt forenklet kan man si at byplanen for Ingolfsland og Tveitoområdet er bygget opp som hagebybebyggelse med innslag av murgårdskomplekser, organisert omkring noen få strukturerende elementer. Disse elementene må vi må anta har oppstått som en blanding stedets fysiske forhold, krav og betingelser framsatt i arkitektkonkurransen og arkitektenes kreative evner. De viktigste faktorene i byplanen kan oppsummeres på følgende måte – og er vist på kartskissen under.</p>
<ul><li>To hovedgater går gjennom området i øst-vestlig retning. </li>
<li>Handels- og sentrumsfunksjoner er plassert som små lokalsentre langs hovedgata i nord. </li>
<li>Hovedknutepunktet for kommunikasjon (togstasjonen) er plassert omtrent midt i området, langs den sørligste hovedgata. </li>
<li>Tre tverrgående brannbelter skal forhindre storbranner. </li>
<li>To parkområder ligger i hver sin ende av utbyggingsområdet. </li></ul>
<figure class="full start"><img alt="Trekk ved Ingolfsland og Tveito" src="../img/egnehjemogsingsing/ingolfslandtveito.jpg"/>
<figcaption>Den stiplede linjen indikerer området for konkurransen.</figcaption></figure>

<p>De mest gjennomgripende og helhetlige aspektene ved området inngår i det man kan omtale som byplangrep eller komplekse byplanstrukturer. Disse komplekse byplanstrukturene er bygd opp av ulike elementer som plassrom, gaterom og grøntstrukturer,
murbebyggelse/større trehusbebyggelse kombinert med sentralt plasserte Egne hjem boliger. I tillegg benytter man seg av organiseringsverktøy som bebyggelessstrukturer, akser, speilvendinger, fondmotiver og mønsterdannelser for ytterligere å bygge
opp kompleksiteten i strukturene og sammenhengene.</p>


<reader-note><p>Kilde:<br/> <a href="nominasjonVerdensarv.pdf#page=41" target="_blank">Nominasjonsdokumentet til Unescos verdensarvliste</a></p></reader-note>













</root></div>
                </div>

        </body>
</html>