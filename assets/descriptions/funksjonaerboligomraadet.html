<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <!-- 	Fonts by Matthew Butterick
                Non-exclusive and non-transferable font-license -->
                <link rel="stylesheet" type="text/css" media="all" href="../css/fonts.css">
                <!--	Buy your own font-license at https://practicaltypography.com -->
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Funksjonær- boligområdet</topic></title-block>
<p>Dette delområdet består av store eneboliger i Skogveien og Sykehusveien, samt enklere tomannsboliger i nedre del av Skogveien og Ligaten.Bolighusene i Skogveien, Sykehusveien og Ligaten er eksempler på noe av den fremste arkitekturen som ble skapt i Norge i denne perioden, og sammen gir de et unikt bilde av den arkitektoniske utviklingen som skjedde i årene fra 1912 og fram til 1930. Både hver for seg, som ensartede grupper og som helhetlig område har boligene i Skogveien/Ligaten-området høy arkitektonisk verdi.</p>
<figure class="full start"><img alt="Hustyper i funksjonærboligområdet" src="../img/funksjonaerboligomraadet/hustyperfunksjonaerboligomraadet.jpg"/>
<figcaption>Eneboliger og hustyper i funksjonærboligområdet </figcaption></figure>
<p>Eneboligene i Skogveien og Sykehusveien er oppført som store eneboliger for funksjonærer på Hydro, embedsmenn og andre, høyere sosiale skikt av befolkningen. Området har et nært slektsskap med Villaveien, selv om det i all hovedsak er benyttet andre hustyper her enn i Villaveien. Husene er store, også i forhold til dagens standard, og er tydelig utformet med tanke på representasjon og hjelp i huset. Egen kjøkkeninngang, spisestue, anretning, veranda, pikeværelse, barnerom og bad i hovedetasjen er fellesnevnere for boligene i dette området.</p>


<p>Eneboligene i Skogveien ble individuelt oppført, der hvert hus ble utformet med tanke på hvem som skulle bo der. Bygningene i området finnes i hovedsak ikke andre steder på Rjukan. I en av byggesøknadene er det gitt en oversikt over hvem som skulle flytte inn i de ulike husene. Her var det ingeniørene som la beslag på de største og mest herskapelige bygningene, men også Byplankontorets hovedarkitekt fikk tildelt en bolig her.</p>



<p>Områdene Ingolfsland og Tveito har navn fra eldre gårdsbruk som lå i dette området. Hydro sikret seg rettighetene til arealene, og i 1911 ble det avholdt en arkitektkonkurranse med tanke på å bygge ut områdene samlet og etter en helhetlig og overordnet plan. I tråd med «company town»-konseptet og samtidens nye tanker om samfunnsutvikling, ble området planlagt etter hagebyidealene og i stor grad utbygget med «Egne-hjem»-boliger.</p>
<p>I stedet for å utrope en vinner av arkitektkonkurransen, ble to av deltagerne gitt oppgaven om å samarbeide om den endelige utformingen. De to som fikk oppdraget var den privatpraktiserende og Oslo-baserte arkitekten Magnus Poulsson og en av Rjukan Byanlægs hovedarkitekter – den Rjukan-bosatte Bernt Keyser-Frölich. Det er ikke bevart noen konkurranseutkast som viser eksakt avgrensning av konkurranseområde eller hvordan de ulike forslagene var utformet. Studerer man den ferdige planen, kan man tydelig se to ulike tilnærmingsmåter til utforming og organisering av bebyggelsen. I tillegg til å lese dette som sporene etter to forskjellige konkurranseutkast som er flettet sammen – kan det sees som møtet mellom to arkitekter med ulikt særpreg som både har samarbeidet om det helhetlige grepet og preget hver sine delområder. </p>


<figure class="full start"><img alt="Kart over arkitektkonkurransen" src="../img/egnehjemogsingsing/kartarkitektkonkurransen.jpg"/>
<figcaption>Kart over resultatet av arkitektkonkurransen</figcaption></figure>

<p>Det området som ble bygget ut på grunnlag av arkitektkonkurransen framstår svært sammensatt og med stor grad av kompleksitet. I tillegg til det omfattende programmet som arkitektene skulle ivareta med tanke på å utforme boligtyper til ulike sosiale lag av befolkningen og sy dette sammen med fellesområder, senterbebyggelse og andre funksjoner i et overordnet byplangrep, finnes det innenfor delområdene også en stor variasjon i bebyggelsesstrukturer, boligformer og hustyper. I alt sitt mangfold, særpreg og kompleksitet utgjør dette delområdet en helt unik del av norsk samfunns- og arkitekturhistorie.</p>
<p>Den overordnede planen for området som arkitektene utarbeidet ble etappevis detaljplanlagt og utbygd, ettersom Hydro kjøpte opp nye landområder østover. I gamle dokumenter og plankart er det flere ganger referert til oppkjøp av landområder og gamle grenselinjer. Sammenligner man de gamle eiendomsgrensene med utbredelsen av bebyggelsestyper og bebyggelsesstrukturer, finner man også tydelige sammenhenger.
Grovt forenklet kan man si at byplanen for Ingolfsland og Tveitoområdet er bygget opp som hagebybebyggelse med innslag av murgårdskomplekser, organisert omkring noen få strukturerende elementer. Disse elementene må vi må anta har oppstått som en blanding stedets fysiske forhold, krav og betingelser framsatt i arkitektkonkurransen og arkitektenes kreative evner. De viktigste faktorene i byplanen kan oppsummeres på følgende måte – og er vist på kartskissen under.</p>
<ul><li>To hovedgater går gjennom området i øst-vestlig retning. </li>
<li>Handels- og sentrumsfunksjoner er plassert som små lokalsentre langs hovedgata i nord. </li>
<li>Hovedknutepunktet for kommunikasjon (togstasjonen) er plassert omtrent midt i området, langs den sørligste hovedgata. </li>
<li>Tre tverrgående brannbelter skal forhindre storbranner. </li>
<li>To parkområder ligger i hver sin ende av utbyggingsområdet. </li></ul>
<figure class="full start"><img alt="Trekk ved Ingolfsland og Tveito" src="../img/egnehjemogsingsing/ingolfslandtveito.jpg"/>
<figcaption>Den stiplede linjen indikerer området for konkurransen.</figcaption></figure>

<p>De mest gjennomgripende og helhetlige aspektene ved området inngår i det man kan omtale som byplangrep eller komplekse byplanstrukturer. Disse komplekse byplanstrukturene er bygd opp av ulike elementer som plassrom, gaterom og grøntstrukturer,
murbebyggelse/større trehusbebyggelse kombinert med sentralt plasserte Egne hjem boliger. I tillegg benytter man seg av organiseringsverktøy som bebyggelessstrukturer, akser, speilvendinger, fondmotiver og mønsterdannelser for ytterligere å bygge
opp kompleksiteten i strukturene og sammenhengene.</p>


<reader-note><p>Kilde:
<br/> <a href="nominasjonVerdensarv.pdf#page=41" target="_blank">Nominasjonsdokumentet til Unescos verdensarvliste</a>
<br/> <a href="kommunedelplanrjukan.php" target="_blank">Kommunedelplan Rjukan</a></p></reader-note>













</root></div>
                </div>

        </body>
</html>