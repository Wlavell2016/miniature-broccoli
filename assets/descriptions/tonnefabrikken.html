<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <link rel="stylesheet" type="text/css" media="all" href="../css/fonts.css">
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Tønnefabrikken</topic></title-block>
<p>Bygget ble oppført som emballasjefabrikk med verksted for vedlikehold av verktøy og utstyr i produksjonen av tønner.
 Her ble det produsert omkring 5.500 tønner per dag. Produksjon ble innstilt i desember 1928. All tønneproduksjon som det da var behov for skulle foregå på Notodden, som også produserte sekker av indisk jute som tønner i hovedsak ble erstattet med. De tomme lokalene ble brukt til den kjente
 pølsefesten for mer enn 3000 personer som Hydro arrangerte i 1929 for markering av overgangen til ammoniakkmetoden. Bygningen har derav hatt tilnavnet "Pølsehallen". Bygget ble fra 1937 benyttet til snekkerverksted for vedlikehold av bygninger og forefallende arbeid på fabrikkområdet, og på
boligmassen i byen som lå under Hydro-foretaket Rjukan Bydrift.</p>
<p>Bygningen er oppført i tegl og betong med stålramme og jernvinduer. Opprinnelig besto den av fire lange haller med buede tak som var satt sammen og hadde et gulvareal på 2500 kvadratmeter. Med stavlager, tønnelager og tørkehus ble det tolv dekar.</p>
<figure class="full start"><img alt="Tønnefabrikken" src="../img/industriomraadet/tonnefabrikken.jpg"/>
<figcaption>Tønnefabrikken i 1911.<br/>Foto: <a href="https://nia.no" target="_blank">NIA</a></figcaption></figure>
<p>Under krigen ble bygningen hard skadet, og deretter delvis revet fram til 1946. De to hallene med buet tak lengst mot sør var da fjernet. Dagens bygning er det nordvestre hjørnet med to haller og kraftig redusert lengde mot øst.
 Bygget fikk garderober i kjelleren i 1955. Disse og den nordre fasaden ble bygd om i 1979. Da skiftet man også vinduer på fasaden. På tomta etter de fjernede delene av bygget ble det reist et bygg som først fungerte som trelastlager, inntil aluminiumsstøperi ble etablert i bygget. I dag tjener bygget
som kontorer, verksted og lager.</p>
<div class="anbefalinger"><div class="anbefalinger-tittel">Mer informasjon</div><ul><li><a href="nominasjonVerdensarv.pdf#page=189" target="_blank">Nominasjonsdokumentet til Unescos verdensarvliste</a></li></ul></div>

</root></div>
                </div>
        </body>
</html>