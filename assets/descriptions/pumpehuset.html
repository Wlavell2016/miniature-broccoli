<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <link rel="stylesheet" type="text/css" media="all" href="../css/fonts.css">
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Pumpehuset</topic></title-block>
<p>Pumpehuset ble oppført i 1910 og bragte vann fra Måna opp til et basseng på baksiden av Ovnshus I. Vannet derfra ble brukt til mange deler av produksjonsprosessen både etter lysbuemetoden og ammoniakkmetoden, bl.a. overrislingen i syretårnene i Tårnhuset og til
kjøling og produksjon av damp i Kjelehuset. Pumpehuset var hovedkilde for vann fram til Såheim kraftstasjon ble bygd. Stasjonen var deretter reserve og supplerte aggregat 12 i Såheim.</p>
<figure class="full start"><img alt="Pumpehuset" src="../img/industriomraadet/pumpehuset1910.jpg"/>
<figcaption>Fra byggingen av pumpehuset i 1910.<br/>Foto: <a href="https://digitaltmuseum.org/011013008970/saheim-193-gravning-foran-pumpehuset" target="_blank">NIA</a></figcaption></figure>
<p>Pumpehuset ble oppført ved bredden av Måna. Det er utført i en enkel klassisistisk stil med dekorative blindnisjer i upusset tegl. Bygget på 175 m2 er i én etasje og oppført i
pusset tegl. Nåværende betongdam i Måna ble bygd i 1916 og ombygd i 1922. Pumpefunksjonen er i seg selv prosaisk og bygget kunne ha vært enklere og mindre påkostet enn det er. Vannet var imidlertid essensielt i Birkeland/Eyde-prosessen,
og huset er et eksempel på Sam Eydes interesse for arkitektur. Forbruket kom opp i 1 m3 per sekund. Til sammenligning hadde byen Hamburg et forbrukpå 1,5 kubikkmeter per sekund i 1907. I interiøret er en opprinnelig pumpe bevart med motor fra AEG, sammen med verktøytavle.</p>
<p>Bygningen er i hovedsak uforandret og fungerer i dag som nødpumpestasjon for produksjons- og forbruksvann til næringsparken.</p>
<figure class="full start"><img alt="Pumpehuset" src="../img/industriomraadet/pumpehuset2013.jpg"/>
<figcaption>Pumpehuset i 2013.<br/>Foto: Eystein M. Andersen / Riksantikvaren</figcaption></figure>
<div class="anbefalinger"><div class="anbefalinger-tittel">Mer informasjon</div><ul><li><a href="nominasjonVerdensarv.pdf#page=112" target="_blank">Nominasjonsdokumentet til Unescos verdensarvliste</a></li></ul></div></root></div>
                </div>
        </body>
</html>