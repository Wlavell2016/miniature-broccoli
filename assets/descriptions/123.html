<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <link rel="stylesheet" type="text/css" media="all" href="../css/fonts.css">
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Hustype 123</topic><short-rule>Det nye Barneherberget</short-rule></title-block>
<p>Det nybygde barneherberget fra 1919 var mer spesialisert enn det første, med oppdelte soverom for piker, gutter og spedbarn og nye funksjoner som «lekestue», «lintøyskap» og «klædeskammer».
Her var det også avsatt to egne rom for personalet, der bestyrerindens rom lå i første etasje, adskilt fra de øvrige soverommene, mens et felles soverom for barnepike og kokkepike lå i andre etasje - i tilknytning til gutterommet. Huset hadde også egen kjøkkeninngang med baktrapp og direkte adkomst til klædeskammeret i andre etasje, samt stort bad i hovedetasjen. Tegningene viser ellers at det store trapperommet har utslagsvasker i begge etasjer, og at det er tre pipestokker i bygningen.</p>
<figure class="full start"><img alt="Hustype 123" src="../img/hustyper/123/barneherberget_1.jpg"/>
<figcaption>Barneherberget - Hustype 123, Ove Bang 1919.</figcaption></figure>
<p>Eksteriørmessig framstår bygningen som en mellomting mellom de to tomannsboligene som Ove Bang tegnet samme år. Hovedvolumet har en rektangulær grunnform, bratt saltak med kinavipp, smårutete tofagsvinduer av rokokko type og stående panel på samme måte som type 119D. Samtidig ligner barnehjemmet på hustype 118 ved at en del av taket på den ene langsiden er forlenget trukket ned over et utstikkende bygningsvolum, ruterformede dekormotiv binder sammen smårutete vinduer og inngangsdøra er plassert rett i veggen, uten noe overbygg. Som på hustype 118 har ytterdøra en utskåret omramming, her vist som en storslagen portal i sterkt nasjonalinspirert stil.</p>
<p>På tegningene er det anført at bygningen på sikt skal bygges om til et trefamiliehus.</p>
<p>Tegningene viser at Ove Bang i løpet av de tre årene som har gått siden han tegnet ombyggingen av det første barneherberget har utviklet seg mye som arkitekt. Han har en mye sikrere strek, mer standardiserte bokstaver og et mer komplekst og langt mer stilsikkert arkitektonisk uttrykk.</p>

<figure class="full start"><img alt="Hustype 123" src="../img/hustyper/123/barneherberget_2.jpg"/>
<figcaption>Barneherberget - Hustype 123, Ove Bang 1919.</figcaption></figure>
<div class="anbefalinger"><div class="anbefalinger-tittel">Mer informasjon</div><ul><li>Gjeldende <a href="kommunedelplanrjukan.php" target="_blank">kommunedelplan for Rjukan</a></li></ul></div></root></div>
                </div>
        </body>
</html>