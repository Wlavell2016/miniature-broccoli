<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <link rel="stylesheet" type="text/css" media="all" href="../css/fonts.css">
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Hustype J1</topic></title-block>
<p>Hustypen J1 var viktig i Rjukans tidlige utvikling, og finnes på Våer, i Rødbyen og i Flekkebyen. I Flekkebyen dominerer den, med 24 oppførte hus.</p>
<figure class="full start"><img alt="Flekkebyen 1910" src="../img/flekkebyenbohagenlia/flekkebyen1910fargefoto.jpg"/>
<figcaption>Hustype J1 på fargefoto fra 1910. Motiv fra Flekkebyen. | Foto: Auguste Léon</figcaption></figure>
<p>Arbeiderboligene ble oppført som vertikaldelte tomannsboliger med separate innganger. Tegningene er merket type J1 i Hydros katalog over typehus, men det er ikke kjent hvilken arkitekt som tegnet bygningstypen.Boligene er bygget i Jugendstil, med et enkelt og litt tungt preg. Her er det ikke dekorelementer eller forseggjorte snekkerdetaljer som definerer stilen, men bygningstypens kompakte form og gode proporsjoner er det viktigste særtrekket. Sammen med vindusplassering, -type og –størrelse og bruken av bygningsmaterialer, samt detaljer i utførelse og sammenføyning av bygningsdeler gir dette bygningene et særpreg og arkitekturhistorisk karakter.</p>
<figure class="full start"><img alt="Fasader hustype J1." src="../img/hustyper/j1/fasaderj1.png"/>
<figcaption>Fasader hustype J1</figcaption></figure>
<figure class="full start"><img alt="Plantegning hustype J1." src="../img/hustyper/j1/plantegningj1.jpg"/>
<figcaption>Plantegning hustype J1</figcaption></figure>
<p>Hustypen – den typiske arbeiderboligen, kjennetegnes av en enkel, rektangulær bygningskropp med halvvalmet tak, kraftige vindskier med buet avslutning, markerte hjørnekasser og bredt, liggende panel. Det eneste utspringet på bygningskroppen er inngangspartiet, der takflaten er forlenget og trukket nedover mot inngangsdørene. Bygningstypen hadde opprinnelig ikke noen arker eller opplett på taket, og det fantes heller ikke verandaer eller takoverbygg på husene da de var nye. Andre kjennetegn er flat Fredrikstadtegl på taket, teglsteinspiper, samt malte sinkrenner, -nedløp og -beslag. Alle materialer, detaljer og utførelser har kraftige dimensjoner og framstår solid og med høy kvalitet.</p>
<figure class="full start"><img alt="Rødbyen | Foto: Per Berntsen" src="../img/rodbyen/rju_2013-05-07_146.jpg"/>
<figcaption>Hustype J1 i Rødbyen | Foto: Per Berntsen</figcaption></figure>
<p>Husene ble oppført med store, smårutede vinduer i første etasje og litt lavere smårutede vinduer i andre etasje. Alle vinduene hadde midtpost og to rammer som slo utover. De oppdelte vindusflatene framstår som et gitter foran vindusåpningene, noe som både reduserer opplevelsen av vinduene som hull i ytterveggene og forsterker den sluttede og kompakte formen på huskroppene. Også ytterdørene hadde store, smårutete vindusfelt. Det var ikke noen andre utvendige dører i boligene enn inngangsdørene.</p>

<div class="anbefalinger"><div class="anbefalinger-tittel">Mer informasjon</div><ul><li>Gjeldende <a href="kommunedelplanrjukan.php" target="_blank">kommunedelplan for Rjukan</a></li></ul></div>












</root></div>
                </div>
        </body>
</html>