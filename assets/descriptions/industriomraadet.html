<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <!-- 	Fonts by Matthew Butterick
                Non-exclusive and non-transferable font-license -->
                <link rel="stylesheet" type="text/css" media="all" href="../css/fonts.css">
                <!--	Buy your own font-license at https://practicaltypography.com -->
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Hydroparken Rjukan</topic><short-rule>Industriell stordrift</short-rule></title-block>
<p>Hydroparken på Rjukan rommer bygningsmasse hvor industriell stordrift for framstilling av kunstgjødsel fra luftas nitrogen foregikk.
På det store fabrikkområdet finnes bygninger oppført for ulike funksjoner, mange av dem med høy arkitektonisk kvalitet.
Det er bygninger knyttet til både lysbuemetoden og ammoniakkmetoden. </p>
<p>Det er tre faser i Norsk Hydros industrivirksomhet på Rjukan fram til 1940-tallet:</p>
<ul><li>Rjukan I: Første fase av utbygging for lysbuemetoden. Anlegg av infrastruktur i bratt og vanskelig terreng. Basert på kraft fra Vemork.</li>
<li>Rjukan II: Utvidelse av driften etter lysbuemetoden. Stordrift med lysbue-ovner, basert på kraft fra Såheim.</li>
<li>Nyanleggene, Rjukan III: Omstilling og drift med ny teknologi, ammoniakkmetoden (Haber-Bosch) og hydrogenelektrolyse.</li></ul>

<p>Det eksisterer bygninger og andre spor fra alle disse fasene i dag. Flere bygninger, gasometre, kraftledninger, rørstrekk etc. er likevel revet.
Det var to produksjonslinjer med lysbue-teknologien, begge ovnshusene eksisterer mens de to store tårnhusene for  absorpsjonsanlegg er borte.
Mest komplett som bygningsmasse er fabrikken basert på ammoniakksyntese i «nyanlegget» på øvre del av området. Det industrielle maskineri, apparatur og rørføringer som befant
seg inni og mellom bygningene er imidlertid fjernet, og det er bygningsmassens ytre og dens struktur som er av betydning for nominasjonsforslaget.
Det eksisterer dokumentasjon på både bygge- og driftsfase av alle bygg, samt av alle rivninger.</p>

<p>Rjukan I var basert på elektrisk kraft fra Vemork, som ble ført i kraftledning 4,5 km til fabrikken. Rjukan II var basert på kraft fra stasjonen Såheim, som samtidig rommet ovnshus II i en egen etasje. Derfra gikk nitrogenholdig gass i en 1 km lang gassledning til tårnhuset.</p>
<p>Hydros fabrikker på Rjukan ble bygd på grunn som tilhørte gården Såheim på sørsiden av Måna. Det er ingen spor etter det som var dyrket mark eller jordbruksbebyggelse. Noen trehus ble flyttet og var i bruk som rallarboliger/arbeiderboliger til de ble revet på 1930-tallet. </p>
<p>Fabrikkanlegget Rjukan I ble startet opp i 1911, og da de første ovnene ble satt i drift var to av åtte tårnrekker driftsklare samt en fjerdedel av oppløsningsanlegget for kalkstein. I Ovnshus 1 stod da tyske Schönherr-ovner og 8 Birkeland/Eyde-ovner. Bygningene var store, Ovnshusets grunnflate var 6000 m2, Tårnhuset (revet) dekket 7000 m2 med oppløsnings- og inndampingsanlegg, og med en høyde på 35 m var det Skandinavias største bygning. Stein til granittårnene veide 13 000 tonn ferdig tilhogd, jernkonstruksjonene veide 800 tonn. Kvartsstein til fyll i tårnene utgjorde 27 000 m3. Et syretårn (objekt 9.4) står igjen. Kjelehuset (objekt 8.2) var på 1500 m2, Tønnefabrikken (objekt 8.3) med kjeleanlegg og stavtørkeri på 4000 m2, størkneri, knuseri og pakkeri i egen bygning på 3000 m2. I tillegg kom kontorer, verksteder, lagre etc. Den første Norgesalpeteren gikk til pakkeriet der den ble pakket i 100 kilos trefat fra Tønnefabrikken før første jernbanelast forlot Rjukan 8. desember 1911. I mai 1912 var alle tårnrekker i drift med 32 granittårn og 14 jerntårn, og de provisoriske anleggene for nøytralisasjon og størkning erstattet med permanente. Allerede i 1913 ble tårnhuset utvidet med 3000 m2. for å huse totalt 50 absorpsjonstårn. Ved Måna står pumpehuset (objekt 8.4) som forsynte produksjonsprosessene med vann.</p>

<p>Byggingen av Rjukan II ble igangsatt på Såheim samme år som Rjukan I var ferdig og ferdigstilt i 1916 med 35 Birkeland/Eyde-ovner i kraftstasjonen, tilstøtende kjelehus og viftehus (revet), 5 gassledninger og tårnhus med 50 granittårn og 10 jerntårn i 10 rekker. I det nye tårnhuset på 10 000 m2 ble det installert inndampingsanlegg for natriumnitrat. Ved å bygge ovnshuset i direkte tilslutning til kraftstasjonen (objekt 4.1), unngikk man overføring med høyspente ledninger, og sparte dessuten gasskjølere og oksydasjonsbeholdere. Det ble oppført en ny fabrikk for framstilling av konsentrert syre, mens oppløsningsanlegget, inndampingsanlegget, størkneriet, knuseriet og pakkeriet fra Rjukan I ble utvidet for å håndtere den økte produksjonen. En 1 km lang aluminiums rørgate førte gassen fra Såheim til tårnhuset på Rjukan II. I 1926 ble det installert flere Birkeland/Eyde-ovner, to i ovnshus I og fire nye i ovnshus II. </p>
<p>Disse anleggene sto for produksjonen på Rjukan til 1928. Østover fra Ovnshuset (objekt 8.1) med fordelingssentralen for strøm (objekt 6.2) lå da på rekke Kjelehuset (objekt 8.2), Tårnhus I (revet), størknetårn, sikteanlegg (Oppløsningen), filteranlegg, Nitratbygningen (revet), Pakkeriet (revet), Tårnhus II (revet), syrekonsentrasjonen og syretapperiet. Produktene var kalksalpeter (Norgesalpeter,), natriumnitritt (1928), natriumnitrat, ammoniumnitrat, konsentrert salpetersyre, jernbeis, oksalsyre og sodagenerasjon. </p>
<p>Store deler av produksjonen foregikk parallelt og på samme måte som på Notodden, men anleggene i de to byene ble også spesialisert og utviklet seg ulikt. Ammoniakkvann fra Notodden ble eksempelvis levert i tankvogner til Rjukan, som returnerte med ammoniumnitratlut inntil en egen fabrikk ble etablert på Rjukan i 1916. På Notodden foregikk mye av forsøksvirksomheten før produksjon i større skala ble igangsatt på Rjukan. Før beslutningen om overgang til Haber-Bosch-metoden ble det forsøkt å effektivisere lysbuemetoden, å øke trykket i Schönherr-ovnene etc., men forsøkene ble innstilt i 1925. Erfaringene fra byggingen og driften av en egen produksjonslinje for den nye prosessen på Notodden ble til stor nytte for oppføringen av ammoniakkanlegget på Rjukan, som ble ca. 10 ganger større. Ved overgangen til Haber-Bosch-metoden og oppstarten av den første ammoniakksynteseovnen på Rjukan i 1929 var det produsert ca. 360 000 tonn nitrogen, som svarte til 2,8 millioner tonn Norgesalpeter, på Rjukan, og 110 000 tonn N på Notodden over Birkeland/Eydes lysbueovner. Omleggingen til Haber-Bosch på Rjukan endret produksjonslinjene. Birkeland/Eyde-ovner var i drift til 1940 på Rjukan, og til 1934 på Notodden. </p>
<p>Emballering av Norgesalpeteren før den ble transportert ut i verden foregikk i Tønnefabrikken (objekt 8.3), som skal ha vært en av de største i verden. Mellom 1912 og 1928 ble kunstgjødselen fylt på 100 liters tønner, som for å få en rasjonell produksjon ble laget nær pakkeriet. 150 bøkkere produserte og satt sammen tønner i stort tempo, hele 9.911.314 tønner ble
produsert på disse 16 årene. Fabrikken ble nedlagt da Hydro i 1928 gikk over til sekker av indisk jute og sentraliserte sekkeproduksjonen til Notodden.</p>
<p>Nyanlegget på Rjukan med bl.a. ammoniakksynteseovner og ammoniakklager med tapperi, og ombyggingen av det eksisterende anlegget med dampkjeler og nye syrekjølere med pumper ved absorpsjonstårnene i Tårnhus I, medførte mange oppdrag for norsk verkstedindustri. Framstillingen av kalksalpeter krevde nytt filteranlegg, apparatur for ammoniumnitratlut, inndampingsarmatur og størknetårn med kjøle- og sikteanlegg. Anlegget skulle bygges på erfaringer fra I. G. Farben i Tyskland, men omfattende forsøk var nødvendig for å finne fram til riktig apparatur. Til forskjell fra Tyskland der kull ble brukt til framstilling av hydrogen, ble hydrogenelektrolyse valgt i Norge der tilgangen på både vann og elektrisitet var nærmest ubegrenset. Selve framstillingsprosessen for ammoniakk var for øvrig lik den tyske.</p>
<p>De viktigste bygningene i nyanlegget var Nitrogenfabrikken (objekt 8.7), Kompressorhuset (objekt 8.8), Syntesen (objekt 8.9) og Mekanisk verksted (objekt 8.10). I tillegg var det tre gasometre (revet, avtrykk av tankene kan ses på bakkeplan). Byggene ble ordnet langs en gate (kalt «Storgata», og plassen foran Nitrogenfabrikken ble kalt «Torget»). Dertil kom elektrolyseanleggene for hydrogen som måtte plasseres nær kraftstasjonene for å unngå betydelig krafttap. Hydrogenfabrikker ble da oppført foran Vemork (revet) og ved Såheim foran kraftstasjonsbygget (revet), fordi likestrøm ikke kunne transporteres uten stort krafttap. Man ønsket imidlertid ikke å skjule kraftstasjonsbygningen med et høyt nybygg, slik det ble gjort ved Vemork. Hydrogen fabrikken som ble anlagt foran Såheim fikk derfor bare én etasje, og Såheim lokstall rett ved ble tatt i bruk for å utvide kapasiteten i hydrogenproduksjonen. I 1940-årene ble fabrikkens del i den tidligere lokstallen utvidet med et nybygg (objekt 8.6). På Vemork måtte luftstrekket med 10 kraftledninger mot Rjukan kables for å rydde byggetomt foran kraftstasjonen. 192 elektrolysører av Pechkranz-typen ble levert fra Hydroxygéne SA i Sveits. Klargjøring av elektrolysørene måtte foregå i Norge, og til dette ble forniklingsanlegg oppført både på Notodden (objekt 7.14) og ved Hydros fabrikk i Glomfjord. Hydrogenfabrikken på Vemork var det største elektrolyseanlegg for vann i verden, inntil anlegget i Glomfjord i Nordland ble satt i drift i 1946 (se omtale i kapittel 3.2 sammenliknende analyse). Dette anlegget, som også var eid av Norsk Hydro, kunne mønstre nærmere 300 elektrolysører.</p>
<p>Hydrogengass og oksygengass ble transportert fra Hydrogenfabrikken Vemork ned til fabrikkene i byen gjennom rørledninger. Ledningstraseens lengde var 4.750 m med 32 knekkpunkter og fallet på strekningen var 217,2 m. Det var montert to ledninger for hydrogen og en for oksygen, alle med diameter 350 mm og med 32 ekspansjonssløyfer. Rørene var understøttet av 265 master av stål, utenom over Krossobekken på bru og ved Vemork, Våer og Rjukan på hengebruer som var fra 50 til 100 m lange. Rørledningen var i kontinuerlig drift til 7. november 1971. Traséen som gikk i svært kupert terreng kan følges, og flere mastefundamenter er å finne. </p>
<p>Hydrogenfabrikken på Vemork framstilte tungtvann som et biprodukt. I 1957 ble fabrikken og produksjonen utvidet, men i 1971 ble den nedlagt og i 1977 ble hele fabrikken fjernet ved sprenging. Hydrogenfabrikken på Vemork var mål for en vellykket sabotasjeaksjon utført av norske partisaner under siste verdenskrig mot produksjonsutstyret og seinere for mislykket alliert bombetokt med fly i november 1943. En av ferjene på Tinnsjøen, D/F Hydro (objekt 11.15) med en last tungtvann om bord ble senket. Sabotasjeaksjonene i  Telemark kan ha hatt betydning for forløp og utfall av verdenskrigen. </p>
<p>Begge tårnhusene, fra Rjukan I og II, med sine store volumer er i dag borte og har etterlatt et stort ubebygd areal sentralt på fabrikkområdet. Mange av bygningene for andre funksjoner står i sin helhet og har fått ny bruk. Bygningsmassen på det sentrale området av Hydroparken danner i dag en gatestruktur som sammen med egenkvalitetene ved bygningene fra forskjellige epoker bidrar til områdets karakter. Bygningsdetaljer og utomhuselementer som gjerder, porter og enkelte lykter styrker det historiske miljøet. På det øvre området (Nyanlegget) foregår fortsatt produksjon av industrigass i bygningene ved selskapet Yara Praxair, og av sikkerhetsgrunner er det ikke alminnelig adgang til denne delen. </p>
<p>Hydro inngikk i 2011 avtale om å selge næringsparken på Rjukan til Rjukan Næringspark KS. Avtalen omfatter et område på 210 mål landeiendom og 34 bygninger med et samlet areal på om lag 50 000 kvadratmeter. I tillegg har Hydro inngått avtale med det kommunalt eide Tinn Energi, som kjøper elektrisitetsnettet i næringsparken. Rjukan Næringspark KS eier og forvalter hovedmengden av byggene og infrastrukturen. Ca 90% av bygningene utleid, fordelt på industri, lager og kontorlokaler. Det er ca. 30 forskjellige firmaer/forretningsområder som er leietakere i næringsparken.</p>
<reader-note><p>Kilde:<br/> <a href="nominasjonVerdensarv.pdf#page=41" target="_blank">Nominasjonsdokumentet til Unescos verdensarvliste</a></p></reader-note>













</root></div>
                </div>

        </body>
</html>