<!DOCTYPE html>
<html lang="no">
        <head>
                <meta charset="UTF-8">
                <meta name="viewport" content="width=device-width, initial-scale=1.0">
                <link rel="stylesheet" type="text/css" media="all" href="../css/descriptions.css">
                <link rel="stylesheet" type="text/css" media="all" href="../css/fonts.css">
                <title>Verdensarven - Arkitektur, bygningstyper og byplanlegging i Rjukan</title>
        </head>
        <body id="body" class="body-text_century-supra" body-text="true">
                <div id="content">
                        <div id="doc"><root><title-block><topic>Ingolfsland sentrum</topic></title-block>
<figure class="full start"><img alt="Ingolfsland sentrum" src="../img/ingolfslandsentrum/sentrumsbebyggelsenIngolfslandjanuar1914.jpg"/>
<figcaption>Sentrumsbebyggelsen på Ingolfsland i januar 1914. Landhandleriet er under oppføring, det samme er et lite, privat laftebygg på andre siden av veien.</figcaption></figure>
<p>Ingolfsland sentrum skulle både inneha forretninger som solgte det meste av hva folk trengte i hverdagen og gi rom for boliger og fellesfunksjoner,
samtidig som den markere lokalsenteret på en passende måte. Slik forretningslokalene opprinnelig ble utformet ga de plass til ti ulike butikker eller utsalgssteder.
En stor, offentlig park gjennomskåret av veier var planlagt å ligge i tilknytning til sentrumsområdet, og det var også gjort plass til et religiøst forsamlingshus for Pinsemenigheten.</p>
<p>Ikke bare ble det oppført bygninger til ulike formål innenfor sentrumsbebyggelsen,
ulike formål ble også kombinert innenfor den enkelte sentrumsbygningen.
Forretningsgårdene ble utformet med butikker og kontorer i første etasje, mens det ble bygd boliger i etasjene over.
Denne kombinasjonsbruken preger i stor grad boligenes utforming. Mens forretningslokalene hadde innganger og publikumshenvendelse mot Sam Eydes gate og Ingolfs gate,
var kontorer og andre bakrom, samt ansatteinnganger og adkomster til boligene plassert på baksiden av byggene. Også i menighetshuset ble forsamlingsfunksjonen kombinert med rom for beboelse.
Størrelsen og standarden på boligene i innenfor sentrumsområdet spente vidt - fra store leiligheter med full funksjonærstandard, til enkle værelser uten kjøkken/stue med felles wc plassert i kjelleren.</p>
<p>Samtidige kilder viser hvordan bygningene i sentrumsområdet ble underlagt spesielt strenge krav til arkitektonisk kvalitet,
der det ble lagt stor vekt på å føre opp standsmessige bygninger som understøttet det offentlig formålet.</p>
<figure class="full start"><img alt="Kart over Ingolfsland sentrum" src="../img/ingolfslandsentrum/kartsenterbebyggelseingolfsland.jpg"/>
<figcaption>Senterbebyggelsen på Ingolfsland ligger samlet rundt krysset Sam Eydes gate og Ingolfs gate.
På nordsiden av Sam Eydes gate fortsetter Ingolfs gate gjennom et parkområde. Kartet viser plasseringen av Landhandleriet og «privat hus» for forretning og leiligheter.
Betegnelsen «privat hus» sikter til at bygningen var en motsetning til landhandleriet som var oppført og drevet av Hydro.</figcaption></figure>
<p>Senterområdet for Ingolfsland er symbolsk nok utviklet omkring Ingolfs gate; et Y-formet gateløp som forbinder Tinngata i sør med Ligata i nord og krysses av Sam Eydes gate.
Selve handelsområdet er plassert rundt krysset Ingolfs gate/Sam Eydes gate. Forretningsgårdene har avkuttede hjørner som markerer gatekrysset, og innganger med henvendelse mot begge gateløpene.
På nordsiden av gatekrysset endrer Ingolfs gate karakter og videreføres som en parkgate som knytter det kommersielle sentrumsområdet opp mot et stort, offentlig parkområde.</p>
<p>På sørsiden av Sam Eydes gate er forretningsgårdene plassert langs en tydelig opptrukket byggelinje, er trukket langt fram mot Sam Eydes gate.
Sammen med de relativt høye bygningene og gatehenvendelsen med store utstillingsvinduer og butikkinnganger understreker dette det bymessige preget i sentrumsområdet.
På nordsiden av hovedgata dannet forsamlingshuset og det nå revede, private tømmerbygget en tilsvarende byggelinje mot gata, mens tomannsboligene som viderefører bebyggelsen i Triangelet er
trukket noe mer tilbake og markerer den private funksjonen som disse boligene har.</p>
<p>Mens alle butikkene har inngang fra gata, så er adkomstene til boligene i etasjene over plassert på baksiden av bygningene, sammen med bakinnganger til forretningslokalene til bruk for de ansatte.
Forsamlingshuset har tilsvarende plasseringer av publikumsadkomsten og en privat adkomst til boligenheten på baksiden. Dette gjør at sentrumsbebyggelsen har en tydelig offentlig eller publikumsrettet forside og en privat bakside.
På baksiden av eiendommene ble det også oppført uthus, garasjer og lagerbygninger i tilknytning til sentrumsbebyggelsen.</p>
<figure class="full start"><img alt="Kartskisse Ingolfsland Sentrum" src="../img/ingolfslandsentrum/ingolfslandskisse.jpg"/>
<figcaption>Senterområdet er bygget opp omkring tre elementer: et Y-formet gateløp, senterområde med publikumsfunksjoner, og et offentlig parkområde.</figcaption></figure>
<div class="anbefalinger"><div class="anbefalinger-tittel">Mer informasjon</div><ul><li>Gjeldende <a href="kommunedelplanrjukan.php" target="_blank">kommunedelplan for Rjukan</a></li></ul></div>












</root></div>
                </div>
        </body>
</html>